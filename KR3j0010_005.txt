# -*- mode: mandoku-view -*-
#+TITLE: 淮南子
#+DATE: 2016-08-10 10:15:26
#+PROPERTY: ID KR3j0010
#+PROPERTY: BASEEDITION tls
#+PROPERTY: JUAN 4
#+PROPERTY: CAT 1pre-han,哲學思想,雜家
<pb:KR3j0010_tls_005-1a>¶
** 5 時則訓

孟春之月，¶
招搖指寅，¶
昏參中，¶
旦尾中。¶
其位東方，¶
其日甲乙，¶
盛德在木，¶
其蟲鱗，¶
其音角，¶
律中太蔟，¶
其數八，¶
其味酸，¶
其臭羶，¶
其祀戶，¶
祭先脾。¶
東風解凍，¶
蟄蟲始振穌，¶
魚上負冰，¶
獺祭魚，¶
候鴈北。¶
天子衣青衣，¶
乘蒼龍，¶
服蒼玉，¶
建青旗，¶
食麥與羊，¶
服八風水，¶
爨萁燧火，¶
東宮御女青色，¶
衣青采，¶
鼓琴瑟，¶
其兵矛，¶
其畜羊，¶
朝于青陽左个，¶
以出春令。¶
布德施惠，¶
行慶賞，¶
省傜賦。
<pb:KR3j0010_tls_005-2a>¶

立春之日，¶
天子親率三公九卿大夫以迎歲于東郊，¶
修除祠位，¶
幣禱鬼神，¶
犧牲用牡。¶
禁伐木，¶
毋覆巢，¶
毋殺胎夭，¶
毋麛，¶
毋卵，¶
毋聚眾，¶
毋置城郭，¶
掩骼薶骴。
<pb:KR3j0010_tls_005-3a>¶

孟春行夏令，¶
則風雨不時，¶
草木早落，¶
國乃有恐。¶
行秋令，¶
則其民大疫，¶
飄風暴雨總至，¶
黎莠蓬蒿並興。¶
行冬令，¶
則水潦為敗，¶
雨霜大雹，¶
首稼不入。
<pb:KR3j0010_tls_005-4a>¶

正月官司空，¶
其樹楊。
<pb:KR3j0010_tls_005-5a>¶

仲春之月，¶
招搖指卯，¶
昏弧中，¶
旦建星中。¶
其位東方，¶
其日甲乙，¶
其蟲鱗，¶
其音角，¶
律中夾鍾，¶
其數八，¶
其味酸，¶
其臭羶，¶
其祀戶，¶
祭先脾。¶
始雨水，¶
桃李始華，¶
蒼庚鳴，¶
鷹化為鳩。¶
天子衣青衣，¶
乘蒼龍，¶
服蒼玉，¶
建青旗，¶
食麥與羊，¶
服八風水，¶
爨萁燧火，¶
東宮御女青色，¶
衣青采，¶
鼓琴瑟，¶
其兵矛，¶
其畜羊，¶
朝于青陽太廟。¶
命有司，¶
省囹圄，¶
去桎梏，¶
毋笞掠，¶
止獄訟，¶
養幼小，¶
存孤獨，¶
以通句萌。¶
擇元日，¶
令民社。
<pb:KR3j0010_tls_005-6a>¶

是月也，¶
日夜分，¶
雷始發聲，¶
蟄蟲咸動穌。¶
先雷三日，¶
振鐸以令於兆民曰：¶
「雷且發聲，¶
有不戒其容止者，¶
生子不備，¶
必有凶災。」¶
令官市，¶
同度量，¶
鈞衡石，¶
角斗桶，¶
端權概。¶
毋竭川澤，¶
毋漉陂池，¶
毋焚山林，¶
毋作大事，¶
以妨農功。¶
祭不用犧牲，¶
用圭璧，¶
更皮幣。
<pb:KR3j0010_tls_005-7a>¶

仲春行秋令，¶
則其國大水，¶
寒氣總至，¶
寇戎來征。¶
行冬令，¶
則陽氣不勝，¶
麥乃不熟，¶
民多相殘。¶
行夏令，¶
則其國大旱，¶
煗氣早來，¶
蟲螟為害。
<pb:KR3j0010_tls_005-8a>¶

二月官倉，¶
其樹杏。
<pb:KR3j0010_tls_005-9a>¶

季春之月，¶
招搖指辰，¶
昏七星中，¶
旦牽牛中。¶
其位東方，¶
其日甲乙，¶
其蟲鱗，¶
其音角，¶
律中姑洗，¶
其數八，¶
其味酸，¶
其臭羶，¶
其祀戶，¶
祭先脾。¶
桐始華，¶
田鼠化為鴽，¶
虹始見，¶
萍始生。¶
天子衣青衣，¶
乘蒼龍，¶
服蒼玉，¶
建青旗，¶
食麥與羊，¶
服八風水，¶
爨萁燧火，¶
東宮御女青色，¶
衣青采，¶
鼓琴瑟，¶
其兵矛，¶
其畜羊，¶
朝于青陽右个。¶
命舟牧覆舟，¶
五覆五反，¶
乃言具于天子。¶
天子烏始乘舟，¶
薦鮪於寢廟，¶
乃為麥祈實。
<pb:KR3j0010_tls_005-10a>¶

是月也，¶
生氣方盛，¶
陽氣發泄，¶
句者畢出，¶
萌者盡達，¶
不可以內。¶
天子命有司，¶
發囷倉，¶
助貧窮，¶
振乏絕，¶
開府庫，¶
出幣帛，¶
使諸侯，¶
聘名士，¶
禮賢者。¶
命司空，¶
時雨將降，¶
下水上騰，¶
循行國邑，¶
周視原野，¶
修利隄防，¶
導通溝瀆，¶
達路除道，¶
從國始，¶
至境止。¶
田獵罼弋，¶
罝罘羅罔，¶
餧獸之藥，¶
毋出九門。¶
乃禁野虞，¶
毋伐桑柘。¶
鳴鳩奮其羽，¶
戴鵀降于桑，¶
具栚曲筥筐，¶
后妃齋戒，¶
東鄉親桑，¶
省婦使，¶
勸蠶事。¶
命五庫，¶
令百工審金鐵皮革、¶
筋角箭榦、¶
脂膠丹漆，¶
無有不良。¶
擇下旬吉日，¶
大合樂，¶
致歡欣。¶
乃合㹎牛騰馬，¶
游牝于牧。¶
令國儺，¶
九門磔攘，¶
以畢春氣。¶
行是月令，¶
甘雨至三旬。
<pb:KR3j0010_tls_005-11a>¶

季春行冬令，¶
則寒氣時發，¶
草木皆肅，¶
國有大恐。¶
行夏令，¶
則民多疾疫，¶
時雨不降，¶
山陵不登。¶
行秋令，¶
則天多沈陰，¶
淫雨早降，¶
兵革並起。
<pb:KR3j0010_tls_005-12a>¶

三月官鄉，¶
其樹李。
<pb:KR3j0010_tls_005-13a>¶

孟夏之月，¶
招搖指巳，¶
昏翼中，¶
旦婺女中。¶
其位南方，¶
其日丙丁，¶
盛德在火，¶
其蟲羽，¶
其音徵，¶
律中仲呂，¶
其數七，¶
其味苦，¶
其臭焦，¶
其祀竈，¶
祭先胏。¶
螻蟈鳴，¶
丘螾出，¶
王瓜生，¶
苦菜秀。¶
天子衣赤衣，¶
乘赤騮，¶
服赤玉，¶
建赤旗，¶
食菽與雞，¶
服八風水，¶
爨柘燧火，¶
南宮御女赤色，¶
衣赤采，¶
吹竽笙，¶
其兵戟，¶
其畜雞，¶
朝于明堂左个，¶
以出夏令。
<pb:KR3j0010_tls_005-14a>¶

立夏之日，¶
天子親率三公九卿大夫以迎歲於南郊。¶
還，乃行賞賜，¶
封諸侯，¶
修禮樂，¶
饗左右。¶
命太尉，¶
贊傑俊，¶
選賢良，¶
舉孝悌，¶
行爵出祿，¶
佐天長養。¶
繼修增高，¶
無有隳壞，¶
毋興土功，¶
毋伐大樹。¶
令野虞，¶
行田原，¶
勸農事，¶
驅獸畜，¶
勿令害穀。¶
天子以彘嘗麥，¶
先薦寢廟。¶
聚畜百藥，¶
靡草死，¶
麥秋至，¶
決小罪，¶
斷薄刑。
<pb:KR3j0010_tls_005-15a>¶

孟夏行秋令，¶
則苦雨數來，¶
五穀不滋，¶
四鄰入保。¶
行冬令，¶
則草木早枯，¶
後乃大水，¶
敗壞城郭。¶
行春令，¶
則螽蝗為敗，¶
暴風來格，¶
秀草不實。
<pb:KR3j0010_tls_005-16a>¶

四月官田，¶
其樹桃。
<pb:KR3j0010_tls_005-17a>¶

仲夏之月，¶
招搖指午，¶
昏亢中，¶
旦危中。¶
其位南方，¶
其日丙丁，¶
其蟲羽，¶
其音徵，¶
律中蕤賓，¶
其數七，¶
其味苦，¶
其臭焦，¶
其祀竈，¶
祭先胏。¶
小暑至，¶
螳蜋生，¶
鵙始鳴，¶
反舌無聲。¶
天子衣赤衣，¶
乘赤騮，¶
服赤玉，¶
建赤旗，¶
食菽與雞，¶
服八風水，¶
爨柘燧火，¶
南宮御女赤色，¶
衣赤采，¶
吹竽笙，¶
其兵戟，¶
其畜雞，¶
朝于明堂太廟。¶
命樂師，¶
修鞀鼙琴瑟管簫，¶
調竽箎，¶
飾鍾磬，¶
執干戚戈羽。¶
命有司，¶
為民祈祀山川百原，¶
大雩帝，¶
用盛樂。¶
天子以𩀋嘗黍，¶
羞以含桃，¶
先薦寢廟。¶
禁民無刈藍以染，¶
毋燒灰，¶
毋暴布，¶
門閭無閉，¶
關市無索，¶
挺重囚，¶
益其食，¶
存鰥寡，¶
振死事，¶
游牝別其群，¶
執騰駒，¶
班馬政。
<pb:KR3j0010_tls_005-18a>¶

日長至，¶
陰陽爭，¶
死生分，¶
君子齋戒，¶
處必揜身，¶
無躁，¶
節聲色，¶
薄滋味，¶
百官靜，¶
事無徑，¶
以定晏陰之所成。¶
鹿角解，¶
蟬始鳴，¶
半夏生，¶
木堇榮。¶
禁民無發火，¶
可以居高明，¶
遠眺望，¶
登丘陵，¶
處臺榭。
<pb:KR3j0010_tls_005-19a>¶

仲夏行冬令，¶
則雹霰傷穀，¶
道路不通，¶
暴兵來至。¶
行春令，¶
則五穀不熟，¶
百螣時起，¶
其國乃飢。¶
行秋令，¶
則草木零落，¶
果實蚤成，¶
民殃於疫。
<pb:KR3j0010_tls_005-20a>¶

五月官相，¶
其樹榆。
<pb:KR3j0010_tls_005-21a>¶

季夏之月，¶
招搖指未，¶
昏心中，¶
旦奎中。¶
其位中央，¶
其日戊己，¶
盛德在土，¶
其蟲蠃，¶
其音宮，¶
律中百鍾，¶
其數五，¶
其味甘，¶
其臭香，¶
其祀中霤，¶
祭先心。¶
涼風始至，¶
蟋蟀居奧，¶
鷹乃學習，¶
腐草化為蚈。¶
天子衣苑黃，¶
乘黃騮，¶
服黃玉，¶
建黃旗，¶
食稷與牛，¶
服八風水，¶
爨柘燧火，¶
中宮御女黃色，¶
衣黃采，¶
其兵劍，¶
其畜牛，¶
朝于中宮。¶
是月也，¶
乃命漁人，¶
伐蛟取鼉，¶
登龜取黿。¶
令滂人，¶
入材葦。¶
命四監大夫，¶
合百縣之秩芻，¶
以養犧牲，¶
以共皇天上帝、¶
名山大川、¶
四方之神、¶
宗廟社稷，¶
為民祈福行惠。¶
令弔死問疾，¶
存視長老，¶
行稃鬻，¶
厚席蓐，¶
以送萬物歸也。¶
命婦官染采，¶
黼黻文章，¶
青黃白黑，¶
莫不質良，¶
以給宗廟之服，¶
必宣以明。
<pb:KR3j0010_tls_005-22a>¶

是月也，¶
樹木方盛，¶
勿敢斬伐；¶
不可以合諸侯，¶
起土功，¶
動眾興兵，¶
必有天殃。¶
土潤溽暑，¶
大雨時行，¶
利以殺草糞田疇，¶
以肥土疆。
<pb:KR3j0010_tls_005-23a>¶

季夏行春令，¶
則穀實解落，¶
多風欬，¶
民乃遷徙。¶
行秋令，¶
則丘隰水潦，¶
稼穡不熟，¶
乃多女災。¶
行冬令，¶
則風寒不時，¶
鷹隼蚤摯，¶
四鄙入保。
<pb:KR3j0010_tls_005-24a>¶

六月官少內，¶
其樹梓。
<pb:KR3j0010_tls_005-25a>¶

孟秋之月，¶
招搖指申，¶
昏斗中，¶
旦畢中。¶
其位西方，¶
其日庚辛，¶
盛德在金，¶
其蟲毛，¶
其音商，¶
律中夷則，¶
其數九，¶
其味辛，¶
其臭腥，¶
其祀門，¶
祭先肝。¶
涼風至，¶
白露降，¶
寒蟬鳴，¶
鷹乃祭鳥，¶
用始行戮。¶
天子衣白衣，¶
乘白駱，¶
服白玉，¶
建白旗，¶
食麻與犬，¶
服八風水，¶
爨柘燧火，¶
西宮御女白色，¶
衣白采，¶
撞白鐘，¶
其兵戉，¶
其畜狗，¶
朝于總章左个，¶
以出秋令。¶
求不孝不悌、¶
戮暴傲悍而罰之，¶
以助損氣。
<pb:KR3j0010_tls_005-26a>¶

立秋之日，¶
天子親率三公九卿大夫以迎歲于西郊。¶
還，乃賞軍率武人於朝。¶
命將率，¶
選卒厲兵，¶
簡練桀俊，¶
專任有功，¶
以征不義，¶
詰誅暴慢，¶
順彼四方。¶
命有司，¶
修法制，¶
繕囹圄，¶
禁姦塞邪，¶
審決獄，¶
平詞訟。¶
天墬始肅，¶
不可以贏。¶
是月也，¶
農始升穀，¶
天子嘗新，¶
先薦寢廟。¶
命百官，¶
始收斂，¶
完隄防，¶
謹障塞，¶
以備水潦，¶
修城郭，¶
繕宮室，¶
毋以封侯，¶
立大官，¶
行重幣，¶
出大使。¶
行是月令，¶
涼風至三旬。
<pb:KR3j0010_tls_005-27a>¶

孟秋行冬令，¶
則陰氣大勝，¶
介蟲敗穀，¶
戎兵乃來。¶
行春令，¶
則其國乃旱，¶
陽氣復還，¶
五穀无實。¶
行夏令，¶
則冬多火災，¶
寒暑不節，¶
民多瘧疾。
<pb:KR3j0010_tls_005-28a>¶

七月官庫，¶
其樹楝。
<pb:KR3j0010_tls_005-29a>¶

仲秋之月，¶
招搖指酉，¶
昏牽牛中，¶
旦觜巂中。¶
其位西方，¶
其日庚辛，¶
其蟲毛，¶
其音商，¶
律中南呂，¶
其數九，¶
其味辛，¶
其臭腥，¶
其祀門，¶
祭先肝。¶
涼風至，¶
候鴈來，¶
玄鳥歸，¶
群鳥翔。¶
天子衣白衣，¶
乘白駱，¶
服白玉，¶
建白旗，¶
食麻與犬，¶
服八風水，¶
爨柘燧火，¶
西宮御女白色，¶
衣白采，¶
撞白鍾，¶
其兵戉，¶
其畜犬，¶
朝于總章大廟。¶
命有司，¶
申嚴百刑，¶
斬殺必當，¶
無或枉撓。¶
決獄不當，¶
反受其殃。
<pb:KR3j0010_tls_005-30a>¶

是月也，¶
養長老，¶
授几杖，¶
行稃鬻飲食。¶
乃命宰祝，¶
巡行犧牲，¶
案芻豢，¶
視肥𦡱全粹，¶
察物色，¶
課比類，¶
量小大，¶
視少長，¶
莫不中度。¶
天子乃儺，¶
以御秋氣。¶
以犬嘗麻，¶
先薦寢廟。¶
是月也，¶
可以築城郭，¶
建都邑，¶
穿竇窖，¶
修囷倉。¶
乃命有司，¶
趣民收斂，¶
務畜采，¶
多積聚，¶
勸種宿麥，¶
無或失時，¶
其有失時，¶
行罪无疑。¶
是月也，¶
雷乃始收，¶
蟄蟲陪戶，¶
殺氣浸盛，¶
陽氣日衰，¶
水始涸，¶
日夜分。¶
壹度量，¶
平權衡，¶
正鈞石，¶
角斗桶，¶
理關市，¶
來商旅，¶
入貨財，¶
以便民事。¶
四方來集，¶
遠鄉皆至，¶
財物不匱，¶
上无乏用，¶
百事乃遂。
<pb:KR3j0010_tls_005-31a>¶

仲秋行春令，¶
則秋雨不降，¶
草木生榮，¶
國有大恐。¶
行夏令，¶
則其國乃旱，¶
蟄蟲不藏，¶
五穀皆復生。¶
行冬令，¶
則風災數起，¶
收雷先行，¶
草木早死。
<pb:KR3j0010_tls_005-32a>¶

八月官尉，¶
其樹柘。
<pb:KR3j0010_tls_005-33a>¶

季秋之月，¶
招搖指戌，¶
昏虛中，¶
旦柳中。¶
其位西方，¶
其日庚辛，¶
其蟲毛，¶
其音商，¶
律中无射，¶
其數九，¶
其味辛，¶
其臭腥，¶
其祀門，¶
祭先肝。¶
候鴈來賓，¶
雀入大水為蛤，¶
菊有黃華，¶
豺乃祭獸，¶
戮禽。¶
天子衣白衣，¶
乘白駱，¶
服白玉，¶
建白旗，¶
食麻與犬，¶
服八風水，¶
爨柘燧火，¶
西宮御女白色，¶
衣白采，¶
撞白鍾，¶
其兵戉，¶
其畜犬，¶
朝于總章右个。¶
命有司，¶
申嚴號令，¶
百官貴賤，¶
无不務入，¶
以會天墬之藏，¶
无有宣出。¶
乃命冢宰，¶
農事備收，¶
舉五穀之要，¶
藏帝籍之收於神倉。
<pb:KR3j0010_tls_005-34a>¶

是月也，¶
霜始降，¶
百工休。¶
乃命有司曰：¶
寒氣總至，¶
民力不堪，¶
其皆入室。¶
上丁入學習吹，¶
大饗帝，¶
嘗犧牲，¶
合諸侯，¶
制百縣，¶
為來歲受朔日與諸侯所稅於民輕重之法，¶
貢歲之數，¶
以遠近土墬所宜為度。¶
乃教於田獵，¶
以習五戎。¶
命太僕及七騶，¶
咸駕戴旌，¶
授車以級，¶
皆正設于屏外。¶
司徒搢朴，¶
北嚮以贊之。¶
天子乃厲服廣飾，¶
執弓操矢以獵。¶
命主祠，¶
祭禽四方。¶
是月也，¶
草木黃落，¶
乃伐薪為炭，¶
蟄蟲咸俛在穴，¶
乃趨獄刑，¶
無留有罪，¶
收祿秩之不當，¶
供養之不宜者。¶
通路除道，¶
從境始，¶
至國而已。¶
是月也，¶
天子乃以犬嘗麻，¶
先薦寢廟。
<pb:KR3j0010_tls_005-35a>¶

季秋行夏令，¶
則其國大水，¶
冬藏殃敗，¶
民多（󰆫）¶
鼽窒。¶
行冬令，¶
則國多盜賊，¶
邊境不寧，¶
土墬分裂。¶
行春令，¶
則煗風來至，¶
民氣解隋，¶
師旅並興。
<pb:KR3j0010_tls_005-36a>¶

九月官候，¶
其樹槐。
<pb:KR3j0010_tls_005-37a>¶

孟冬之月，¶
招搖指亥，¶
昏危中，¶
旦七星中。¶
其位北方，¶
其日壬癸，¶
盛德在水，¶
其蟲介，¶
其音羽，¶
律中應鍾，¶
其數六，¶
其味鹹，¶
其臭腐，¶
其祀井，¶
祭先腎。¶
水始冰，¶
墬始凍，¶
雉入大水為蜃，¶
虹藏不見。¶
天子衣黑衣，¶
乘玄驪，¶
服玄玉，¶
建玄旗，¶
食黍與彘，¶
服八風水，¶
爨松燧火，¶
北宮御女黑色，¶
衣黑采，¶
擊磬石，¶
其兵鎩，¶
其畜彘，¶
朝于玄堂左个，¶
以出冬令。¶
命有司，¶
修群禁，¶
禁外徙，¶
閉門閭，¶
大搜客，¶
斷罰刑，¶
殺當罪，¶
阿上亂法者誅。
<pb:KR3j0010_tls_005-38a>¶

立冬之日，¶
天子親率三公九卿大夫以迎歲于北郊。¶
還，乃賞死事，¶
存孤寡。¶
是月也，¶
命太祝禱祀神位，¶
占龜策，¶
審卦兆，¶
以察吉凶。¶
於是天子始裘，¶
命百官謹蓋藏，¶
命司徒行積聚，¶
修城郭，¶
警門閭，¶
修楗閉，¶
慎管籥，¶
固封璽，¶
修邊境，¶
完要塞，¶
絕蹊徑，¶
飭喪紀，¶
審棺椁衣衾之薄厚，¶
營丘壟之小大高庳，¶
使貴賤卑尊各有等級。¶
是月也，¶
工師效功，¶
陳祭器，¶
案度呈，¶
堅致為上。¶
工事苦慢，¶
作為淫巧，¶
必行其罪。¶
是月也，¶
大飲蒸，¶
天子祈來年於天宗，¶
大禱祭于公社，¶
畢，饗先祖。¶
勞農夫，¶
以休息之。¶
命將率講武，¶
肄射御，¶
角力勁。¶
乃命水虞漁師，¶
收水泉池澤之賦，¶
毋或侵牟。
<pb:KR3j0010_tls_005-39a>¶

孟冬行春令，¶
則凍閉不密，¶
墬氣發泄，¶
民多流亡。¶
行夏令，¶
則國多暴風，¶
方冬不寒，¶
蟄蟲復出。¶
行秋令，¶
則雪霜不時，¶
小兵時起，¶
土墬侵削。
<pb:KR3j0010_tls_005-40a>¶

十月官司馬，¶
其樹檀。
<pb:KR3j0010_tls_005-41a>¶

仲冬之月，¶
招搖指子，¶
昏東壁中，¶
旦軫中。¶
其位北方，¶
其日壬癸，¶
其蟲介，¶
其音羽，¶
律中黃鍾，¶
其數六，¶
其味鹹，¶
其臭腐，¶
其祀井，¶
祭先腎。¶
冰益壯，¶
墬始坼，¶
鳱鴠不鳴，¶
虎始交。¶
天子衣黑衣，¶
乘鐵驪，¶
服玄玉，¶
建玄旗，¶
食黍與彘，¶
服八風水，¶
爨松燧火，¶
北宮御女黑色，¶
衣黑采，¶
擊磬石，¶
其兵鎩，¶
其畜彘，¶
朝于玄堂太廟。¶
命有司曰：¶
土事无作，¶
无發室屋，¶
及起大眾，¶
是謂發天墬之藏，¶
諸蟄則死，¶
民必疾疫，¶
有隨以喪。¶
急捕盜賊，¶
誅淫泆詐偽之人，¶
命曰畼月。¶
命奄尹，¶
申宮令，¶
審門閭，¶
謹房室，¶
必重閉，¶
省婦事。¶
乃命大酋，¶
秫稻必齊，¶
麴糱必時，¶
湛熹必潔，¶
水泉必香，¶
陶器必良，¶
火齊必得，¶
无有差忒。¶
天子乃命有司，¶
祀四海大川名澤。
<pb:KR3j0010_tls_005-42a>¶

是月也，¶
農有不收藏積聚、¶
牛馬畜獸有放失者，¶
取之不詰。¶
山林藪澤，¶
有能取䟽食、¶
田獵禽獸者，¶
野虞教導之。¶
其有相侵奪者，¶
罪之不赦。¶
是月也，¶
日短至，¶
陰陽爭，¶
君子齋戒，¶
處必掩身，¶
欲靜，¶
去聲色，¶
禁嗜欲，¶
寧身體，¶
安形性。¶
是月也，¶
荔挺出，¶
芸始生，¶
丘螾結，¶
麋角解，¶
水泉動。¶
日短至，¶
則伐樹木，¶
取竹箭，¶
罷官之无事者，¶
去器之无用者，¶
涂闕庭，¶
門閭，¶
築囹圄，¶
此所以助天墬之閉藏也。¶
仲冬行夏令，¶
則其國乃旱，¶
氛霧冥冥，¶
雷乃發聲。¶
行秋令，¶
則天時雨水，¶
瓜瓠不成，¶
國有大兵。¶
行春令，¶
則蟲螟為敗，¶
水泉咸竭，¶
民多疾癘。
<pb:KR3j0010_tls_005-43a>¶

十一月官都尉，¶
其樹棗。
<pb:KR3j0010_tls_005-44a>¶

季冬之月，¶
招搖指丑，¶
昏婁中，¶
旦氐中。¶
其位北方，¶
其日壬癸，¶
其蟲介，¶
其音羽，¶
律中大呂，¶
其數六，¶
其味鹹，¶
其臭腐，¶
其祀井，¶
祭先腎。¶
鴈北鄉，¶
鵲加巢，¶
雉雊，¶
雞呼卵。¶
天子衣黑衣，¶
乘鐵驪，¶
服玄玉，¶
建玄旗，¶
食黍與彘，¶
服八風水，¶
爨松燧火，¶
北宮御女黑色，¶
衣黑采，¶
擊磬石，¶
其兵鎩，¶
其畜彘，¶
朝于玄堂右个。¶
命有司大儺，¶
旁磔，¶
出土牛。¶
命漁師始漁，¶
天子親往射漁，¶
先薦寢廟。¶
令民出五種，¶
令農計耦耕事，¶
修耒耜，¶
具田器。¶
命樂師大合吹而罷。¶
乃命四監，¶
收秩薪，¶
以供寢廟及百祀之薪燎。
<pb:KR3j0010_tls_005-45a>¶

是月也，¶
日窮于次，¶
月窮于紀，¶
星周于天，¶
歲將更始，¶
令靜農民，¶
無有所使。¶
天子乃與公卿大夫飾國典，¶
論時令，¶
以待嗣歲之宜。¶
乃命太史，¶
次諸侯之列，¶
賦之犧牲，¶
以供皇天上帝社稷之享。¶
乃命同姓女國，¶
供寢廟之芻豢；¶
卿士大夫至于庶民，¶
供山林名川之祀。
<pb:KR3j0010_tls_005-46a>¶

季冬行秋令，¶
則白露早降，¶
介蟲為祅，¶
四鄙入保。¶
行春令，¶
則胎夭多傷，¶
國多固疾，¶
命之曰逆。¶
行夏令，¶
則水潦敗國，¶
時雪不降，¶
冰凍消釋。
<pb:KR3j0010_tls_005-47a>¶

十二月官獄，¶
其樹櫟。
<pb:KR3j0010_tls_005-48a>¶

五位：
<pb:KR3j0010_tls_005-49a>¶

東方之極，¶
自碣石過朝鮮，¶
貫大人之國，¶
東至日出之次、¶
榑木之地，¶
青丘樹木之野，¶
太皞、¶
句芒之所司者，¶
萬二千里。¶
其令曰：¶
挺群禁，¶
開閉闔，¶
通窮窒，¶
達障塞，¶
行優游，¶
棄怨惡，¶
解伇罪，¶
免憂患，¶
休罰刑，¶
開關梁，¶
宣出財，¶
和外怨，¶
撫四方，¶
行柔惠，¶
止剛強。
<pb:KR3j0010_tls_005-50a>¶

南方之極，¶
自北戶孫之外，¶
貫顓頊之國，¶
南至委火炎風之野，¶
赤帝、¶
祝融之所司者，¶
萬二千里。¶
其令曰：¶
爵有德，¶
賞有功，¶
惠賢良，¶
救飢渴，¶
舉力農，¶
振貧窮，¶
惠孤寡，¶
憂罷疾，¶
出大祿，¶
行大賞，¶
起毀宗，¶
立無後，¶
封建侯，¶
立賢輔。
<pb:KR3j0010_tls_005-51a>¶

中央之極，¶
自崑崙東絕兩恒山，¶
日月之所道，¶
江漢之所出，¶
眾民之野，¶
五穀之所宜，¶
龍門、¶
河、濟相貫，¶
以息壤堙洪水之州，¶
東至於碣石，¶
黃帝、¶
后土之所司者，¶
萬二千里。¶
其令曰：¶
平而不阿，¶
明而不苛，¶
包裹覆露，¶
無不囊懷，¶
溥氾無私，¶
正靜以和，¶
行稃鬻，¶
養老衰，¶
弔死問疾，¶
以送萬物之所歸。
<pb:KR3j0010_tls_005-52a>¶

西方之極，¶
自崑崙絕流沙、¶
沈羽，¶
西至三危之國，¶
石城金室，¶
飲氣之民，¶
不死之野，¶
少皓、¶
蓐收之所司者，¶
萬二千里。¶
其令曰：¶
審用法，¶
誅必辜，¶
備盜賊，¶
禁姦邪，¶
飾群牧，¶
謹著聚，¶
修城郭，¶
補決竇，¶
塞蹊徑，¶
遏溝瀆，¶
止流水，¶
雝谿谷，¶
守門閭，¶
陳兵甲，¶
選百官，¶
誅不法。
<pb:KR3j0010_tls_005-53a>¶

北方之極，¶
自九澤窮夏晦之極，¶
北至令正之谷，¶
有凍寒積冰、¶
雪雹霜霰、¶
漂潤群水之野，¶
顓頊、¶
玄冥之所司者，¶
萬二千里。¶
其令曰：¶
申群禁，¶
固閉藏，¶
修障塞，¶
繕關梁，¶
禁外徙，¶
斷罰刑，¶
殺當罪，¶
閉門閭，¶
大搜客，¶
止交游，¶
禁夜樂，¶
蚤閉晏開，¶
以索姦人，¶
姦人已德，¶
執之必固。¶
天節已幾，¶
刑殺無赦，¶
雖有盛尊之親，¶
斷以法度。¶
毋行水，¶
毋發藏，¶
毋釋罪。
<pb:KR3j0010_tls_005-54a>¶

六合：
<pb:KR3j0010_tls_005-55a>¶

孟春與孟秋為合，¶
仲春與仲秋為合，¶
季春與季秋為合，¶
孟夏與孟冬為合，¶
仲夏與仲冬為合，¶
季夏與季冬為合，¶
孟春始贏，¶
孟秋始縮；¶
仲春始出，¶
仲秋始內；¶
季春大出，¶
季秋大內；¶
孟夏始緩，¶
孟冬始急；¶
仲夏至修，¶
仲冬至短；¶
季夏德畢，¶
季冬刑畢。¶
故正月失政，¶
七月涼風不至；¶
二月失政，¶
八月雷不藏；¶
三月失政，¶
九月不下霜；¶
四月失政，¶
十月不凍；¶
五月失政，¶
十一月蟄蟲冬出其鄉；¶
六月失政，¶
十二月草木不脫；¶
七月失政，¶
正月大寒不解；¶
八月失政，¶
二月雷不發；¶
九月失政，¶
三月春風不濟；¶
十月失政，¶
四月草木不實；¶
十一月失政，¶
五月下雹霜；¶
十二月失政，¶
六月五穀疾狂。
<pb:KR3j0010_tls_005-56a>¶

春行夏令泄，¶
行秋令水，¶
行冬令肅。¶
夏行春令風，¶
行秋令蕪，¶
行冬令格。¶
秋行夏令華，¶
行春令榮，¶
行冬令耗。¶
冬行春令泄，¶
行夏令旱，¶
行秋令霧。
<pb:KR3j0010_tls_005-57a>¶

製度：
<pb:KR3j0010_tls_005-58a>¶

陰陽，¶
大制有六度：¶
天為繩，¶
墬為準，¶
春為規，¶
夏為衡，¶
秋為矩，¶
冬為權。¶
繩者，¶
所以繩萬物也。¶
準者，¶
所以準萬物也。¶
規者，¶
所以員萬物也。¶
衡者，¶
所以平萬物也。¶
矩者，¶
所以方萬物也。¶
權者，¶
所以權萬物也。
<pb:KR3j0010_tls_005-59a>¶

繩之為度也，¶
直而不爭，¶
修而不窮，¶
久而不弊，¶
遠而不忘，¶
與天合德，¶
與神合明，¶
所欲則得，¶
所惡則亡，¶
自古及今，¶
不可移匡，¶
厥德孔密，¶
廣大以容眾，¶
是故上帝以為物宗。
<pb:KR3j0010_tls_005-60a>¶

準之為度也，¶
平而不險，¶
均而不阿，¶
廣大以容，¶
寬裕以和，¶
柔而不剛，¶
銳而不挫，¶
流而不滯，¶
易而不穢，¶
發通而有紀，¶
周密而不泄，¶
準平而不失，¶
萬物皆平，¶
民無險謀，¶
怨惡不生，¶
是故上帝以為物平。
<pb:KR3j0010_tls_005-61a>¶

規之為度也，¶
轉而不復，¶
員而不垸，¶
優而不縱，¶
廣大以寬，¶
感動有理，¶
發通有紀，¶
優優簡簡，¶
百怨不起，¶
規度不失，¶
生氣乃理。
<pb:KR3j0010_tls_005-62a>¶

衡之為度也，¶
緩而不後，¶
平而不怨，¶
施而不德，¶
弔而不責，¶
常平民祿，¶
以繼不足，¶
㪍㪍陽陽，¶
唯德是行，¶
養長化育，¶
萬物蕃昌，¶
以成五穀，¶
以實封疆，¶
其政不失，¶
天墬乃明。
<pb:KR3j0010_tls_005-63a>¶

矩之為度也，¶
肅而不悖，¶
剛而不憒，¶
取而無怨，¶
內而無害，¶
威厲而不懾，¶
令行而不廢，¶
殺伐既得，¶
仇敵乃克，¶
矩正不失，¶
百誅乃服。（󰋦）
<pb:KR3j0010_tls_005-64a>¶

¶
權之為度也，¶
急而不贏，¶
殺而不割，¶
充滿以實，¶
周密而不泄，¶
敗物而弗取，¶
罪殺而不赦，¶
誠信以必，¶
堅愨以固，¶
冀除苛慝，¶
不可以曲，¶
故冬正將行，¶
必弱以強，¶
必柔以剛，¶
權正不失，¶
萬物乃藏。
<pb:KR3j0010_tls_005-65a>¶

明堂之制，¶
靜而法準，¶
動而法繩，¶
春治以規，¶
秋治以矩，¶
冬治以權，¶
夏治以衡，¶
是故燥溼寒暑以節至，¶
甘雨膏露以時降。

