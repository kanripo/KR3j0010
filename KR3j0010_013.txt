# -*- mode: mandoku-view -*-
#+TITLE: 淮南子
#+DATE: 2016-08-10 10:15:26
#+PROPERTY: ID KR3j0010
#+PROPERTY: BASEEDITION tls
#+PROPERTY: JUAN 12
#+PROPERTY: CAT 1pre-han,哲學思想,雜家
<pb:KR3j0010_tls_013-1a>¶
** 13 氾論訓

古者有鍪而綣領以王天下者矣，¶
其德生而不殺，¶
予而不奪，¶
天下不非其服，¶
同懷其德。¶
當此之時，¶
陰陽和平，¶
風雨時節，¶
萬物蕃息，¶
烏鵲之巢可俯而探也，¶
禽獸可羈而從也，¶
豈必襃衣博帶，¶
句襟委章甫哉！
<pb:KR3j0010_tls_013-2a>¶

古者民澤處復穴，¶
冬日則不勝霜雪霧露，¶
夏日則不勝暑熱蟁䖟。¶
聖人乃作為之築土構木，¶
以為室屋，¶
上棟下宇，¶
以蔽風雨，¶
以避寒暑，¶
而百姓安之。¶
伯余之初作衣也，¶
緂麻索縷，¶
手經指挂，¶
其成猶網羅。¶
後世為之機杼勝複以便其用，¶
而民得以掩形御寒。¶
古者剡耜而耕，¶
摩蜃而耨，¶
木鉤而樵，¶
抱甀而汲，¶
民勞而利薄。¶
後世為之耒耜耰鋤，¶
斧柯而樵，¶
桔皋而汲，¶
民逸而利多焉。¶
古者大川名谷，¶
衝絕道路，¶
不通往來也，¶
乃為窬木方板，¶
以為舟航，¶
故地勢有无，¶
得相委輸。¶
為靼蹻而超千里，¶
肩負儋之勤也，¶
而作為之楺輪建輿，¶
駕馬服牛，¶
民以致遠而不勞。¶
為鷙禽猛獸之害傷人而无以禁御也，¶
而作為之鑄金鍛鐵，¶
以為兵刃，¶
猛獸不能為害。¶
故民迫其難則求其便，¶
困其患則造其備，¶
人各以其知，¶
去其所害，¶
就其所利。¶
常故不可循，¶
器械不可因也，¶
則先王之法度有移易者矣。
<pb:KR3j0010_tls_013-3a>¶

古之制，¶
婚禮不稱主人，¶
舜不告而娶，¶
非禮也。¶
立子以長，¶
文王舍伯邑考而用武王，¶
非制也。¶
禮三十而娶，¶
文王十五而生武王，¶
非法也。¶
夏后氏殯於阼階之上，¶
殷人殯於兩楹之間，¶
周人殯於西階之上，¶
此禮之不同者也。¶
有虞氏用瓦棺，¶
夏后氏堲周，¶
殷人用槨，¶
周人牆置翣，¶
此葬之不同者也。¶
夏后氏祭於闇，¶
殷人祭於陽，¶
周人祭於日出以朝，¶
此祭之不同者也。¶
堯《大章》，¶
舜《九韶》，¶
禹《大夏》，¶
湯《大濩》，¶
周《武象》，¶
此樂之不同者也。¶
故五帝異道而德覆天下，¶
三王殊事而名施後世，¶
此皆因時變而制禮樂者也。¶
譬猶師曠之施瑟柱也，¶
所推移上下者无寸尺之度，¶
而靡不中音。¶
故通於禮樂之情者能作，¶
言有本主於中，¶
而以知矩矱之所周者也。
<pb:KR3j0010_tls_013-4a>¶

魯昭公有慈母而愛之，¶
死為之練冠，¶
故有慈母之服。¶
陽侯殺蓼侯而竊其夫人，¶
故大饗廢夫人之禮。¶
先王之制，¶
不宜則廢之；¶
末世之事，¶
善則著之；¶
是故禮樂未始有常也。¶
故聖人制禮樂，¶
而不制於禮樂。¶
治國有常，¶
而利民為本。¶
政教有經，¶
而令行為上。¶
苟利於民，¶
不必法古。¶
苟周於事，¶
不必循舊。¶
夫夏、¶
商之衰也，¶
不變法而亡。¶
三代之起也，¶
不相襲而王。¶
故聖人法與時變，¶
禮與俗化，¶
衣服器械各便其用，¶
法度制令各因其宜。¶
故變古未可非，¶
而循俗未足多也。
<pb:KR3j0010_tls_013-5a>¶

百川異源而皆歸於海，¶
百家殊業而皆務於治。¶
王道缺而《詩》作，¶
周室廢、¶
禮義壞而《春秋》作。¶
《詩》、¶
《春秋》、¶
學之美者也，¶
皆衰世之造也，¶
儒者循之以教導於世，¶
豈若三代之盛哉！¶
以《詩》、¶
《春秋》為古之道而貴之，¶
又有未作《詩》、¶
《春秋》之時。¶
夫道其缺也，¶
不若道其全也。¶
誦先王之《書》，¶
不若聞其言；¶
聞其言，¶
不若得其所以言。¶
得其所以言者，¶
言弗能言也。¶
故道可道者，¶
非常道也。
<pb:KR3j0010_tls_013-6a>¶

周公之事文王也，¶
行无專制，¶
事无由己，¶
身若不勝衣，¶
言若不出口，¶
有奉持於文王，¶
洞洞屬屬，¶
如將不能，¶
恐失之，¶
可謂能子矣。¶
武王崩，¶
成王幼少，¶
周公繼文、¶
武之業，¶
履天子之籍，¶
聽天下之政，¶
平夷狄之亂，¶
誅管、¶
蔡之罪，¶
負扆而朝諸侯，¶
誅賞制斷，¶
無所顧問，¶
威動天地，¶
聲懾海內，¶
可謂能武矣。¶
成王既壯，¶
周公屬籍致政，¶
北面委質而臣事之，¶
請而後為，¶
復而後行，¶
无擅恣之志，¶
无伐矜之色，¶
可謂能臣矣。¶
故一人之身而三變者，¶
所以應時也。¶
何況乎君數易世，¶
國數易君，¶
人以其位，¶
達其好憎，¶
以其威勢供其嗜欲，¶
而欲以一行之禮，¶
一定之法，¶
應時偶變，¶
其不能中權，¶
亦明矣。
<pb:KR3j0010_tls_013-7a>¶

故聖人所由曰道，¶
所為曰事。¶
道猶金石，¶
一調不更；¶
事猶琴瑟，¶
每終改調。¶
故法制禮義者，¶
治之具也，¶
而非所以為治也。¶
故仁以為經，¶
義以為紀，¶
此萬世不更者也。¶
若乃人考其才，¶
而時省其用，¶
雖日變可也。¶
天下豈有常法哉！¶
當於世事，¶
得於人理，¶
順於天地，¶
祥於鬼神，¶
則可以正治矣。
<pb:KR3j0010_tls_013-8a>¶

古者民醇工厖，¶
商樸女童，¶
是以政教易化，¶
風俗易移也。¶
今世德益衰，¶
民俗益薄，¶
欲以樸童之法，¶
治既弊之民，¶
是猶无鏑銜策錣而御馯馬也。¶
昔者，¶
神農无制令而民從，¶
唐、虞有制令而无刑罰，¶
夏后氏不負言，¶
殷人誓，¶
周人盟。¶
逮至當今之世，¶
忍訽而輕辱，¶
貪得而寡羞，¶
欲以神農之道治之，¶
則其亂必矣。¶
伯成子高辭為諸侯而耕，¶
天下高之。¶
今時之人，¶
辭官而隱處，¶
為鄉邑之下，¶
豈可同哉！¶
古之兵，¶
弓劍而已矣，¶
槽柔无擊，¶
脩戟无刺。¶
晚世之兵，¶
隆衝以攻，¶
渠幨以守，¶
連弩以（󰋱）¶
射，¶
銷車以鬭。¶
古之伐國，¶
不殺黃口，¶
不獲二毛。¶
於古為義，¶
於今為笑。¶
古之所以為榮者，¶
今之所以為辱也。¶
古之所以為治者，¶
今之所以為亂也。
<pb:KR3j0010_tls_013-9a>¶

夫神農、¶
伏犧不施賞罰而民不為非，¶
然而立政者不能廢法而治民。¶
舜執干戚而服有苗，¶
然而征伐者不能釋甲兵而制彊暴。¶
由此觀之，¶
法度者，¶
所以論民俗而節緩急也；¶
器械者，¶
因時變而制宜適也。
<pb:KR3j0010_tls_013-10a>¶

夫聖人作法而萬物制焉，¶
賢者立禮而不肖者拘焉。¶
制法之民，¶
不可與遠舉；¶
拘禮之人，¶
不可使應變。¶
耳不知清濁之分者，¶
不可令調音；¶
心不知治亂之源者，¶
不可令制法度。¶
必有獨聞之聽，¶
獨見之明，¶
然後能擅道而行也。
<pb:KR3j0010_tls_013-11a>¶

夫殷變夏，¶
周變殷，¶
春秋變周，¶
三代之禮不同，¶
何古之從！¶
大人作而弟子循。¶
知法治所由生，¶
則應時而變；¶
不知法治之源，¶
雖循古，¶
終亂。¶
今世之法籍與時變，¶
禮義與俗易，¶
為學者循先襲業，¶
據籍守舊，¶
以為非此不治，¶
是猶持方柄而周員鑿也，¶
欲得宜適致固焉，¶
則難矣。¶
今儒墨者稱三代、¶
文武而弗行也，¶
是言其所不行也；¶
非今時之世而弗改，¶
是行其所非也。¶
稱其所是，¶
行其所非，¶
是以盡日極慮而无益於治，¶
勞形竭智而无補於主也。¶
今夫圖工好畫鬼魅，¶
而憎圖狗馬者，¶
何也？¶
鬼魅不世出，¶
而狗馬可日見也。¶
夫存危治亂，¶
非智不能；¶
而道先稱古，¶
雖愚有餘。¶
故不用之法，¶
聖王弗行；¶
不驗之言，¶
聖王不聽也。
<pb:KR3j0010_tls_013-12a>¶

天地之氣，¶
莫大於和，¶
和者，¶
陰陽調，¶
日夜分，¶
而生物。¶
春分而生，¶
秋分而成，¶
生之與成，¶
必得和之精。¶
故聖人之道，¶
寬而栗，¶
嚴而溫，¶
柔而直，¶
猛而仁。¶
太剛則折，¶
太柔則卷，¶
聖人正在剛柔之閒，¶
乃得道之本。¶
積陰則沉，¶
積陽則飛，¶
陰陽相接，¶
乃能成和。
<pb:KR3j0010_tls_013-13a>¶

夫繩之為度也，¶
可卷而懷也，¶
引而伸之，¶
可直而睎也，¶
故聖人以身體之。¶
夫脩而不橫，¶
短而不窮，¶
直而不剛，¶
久而不忘者，¶
其唯繩乎！¶
故恩推則懦，¶
懦則不威；¶
嚴推則猛，¶
猛則不和；¶
愛推則縱，¶
縱則不令；¶
刑推則虐，¶
虐則无親。¶
昔者，¶
齊簡公釋其國家之柄，¶
而專任其大臣將相，¶
攝威擅勢，¶
私門成黨，¶
而公道不行，¶
故使陳成常、¶
鴟夷子皮得成其難。¶
使呂氏絕祀而陳氏有國者，¶
此柔懦所生也。¶
鄭子陽剛毅而好罰，¶
其於罰也，¶
執而无赦。¶
舍人有折弓者，¶
畏罪而恐誅，¶
則因猘狗之驚以殺子陽，¶
此剛猛之所致也。¶
今不知道者，¶
見柔懦者侵，¶
則矜於為剛毅；¶
見剛毅者亡，¶
則矜於為柔懦。¶
此无本主於中，¶
而聞見舛馳於外者也，¶
故終身而无所定趨。¶
譬猶不知音者之歌也，¶
濁之則鬱而无轉，¶
清之則憔而不調。¶
及至韓娥、¶
秦青、¶
薛談之謳。¶
侯同、¶
曼聲之歌，¶
憤於志，¶
積於內，¶
盈而發音，¶
則莫不比於律而和於人心。¶
何則？¶
中有本主以定清濁，¶
不受於外而自為儀表也。¶
今夫盲者行於道，¶
人謂之左則左，¶
謂之右則右，¶
遇君子則易道，¶
遇小人則陷溝壑。¶
何則？¶
目無以接物也。¶
故魏兩用樓翟、¶
吳起而亡西河，¶
湣王專用淖齒而死于東廟，¶
無術以御之也。¶
文王兩用呂望、¶
召公奭而王，¶
楚莊王專任孫叔敖而霸，¶
有術以御之也。
<pb:KR3j0010_tls_013-14a>¶

夫弦歌鼓舞以為樂，¶
盤旋揖讓以脩禮，¶
厚葬久喪以送死，¶
孔子之所立也，¶
而墨子非之。¶
兼愛上賢，¶
右鬼非命，¶
墨子之所立也，¶
而楊子非之。¶
全性保真，¶
不以物累形，¶
楊子之所立也，¶
而孟子非之。¶
趨捨人異，¶
各有曉心。¶
故是非有處，¶
得其處則無非，¶
失其處則無是。¶
丹穴、¶
太蒙、¶
反踵、¶
空同、¶
大夏、¶
北戶、¶
奇肱、¶
脩股之民，¶
是非各異，¶
習俗相反，¶
君臣上下，¶
夫婦父子，¶
有以相使也。¶
此之是，¶
非彼之是也；¶
此之非，¶
非彼之非也；¶
譬若斤斧椎鑿之各有所施也。
<pb:KR3j0010_tls_013-15a>¶

禹之時，¶
以五音聽治，¶
懸鍾鼓磬鐸，¶
置鞀，¶
以待四方之士，¶
為號曰：¶
「教寡人以道者擊鼓，¶
諭寡人以義者擊鍾，¶
告寡人以事者振鐸，¶
語寡人以憂者擊磬，¶
有獄訟者搖鞀。」¶
當此之時，¶
一饋而十起，¶
一沐而三捉髮，¶
以勞天下之民，¶
此而不能達善效忠者，¶
則才不足也。¶
秦之時，¶
高為臺榭，¶
大為苑囿，¶
遠為馳道，¶
鑄金人，¶
發適戍，¶
入芻槀，¶
頭會箕賦，¶
輸於少府。¶
丁壯丈夫，¶
西至臨洮、¶
狄道，¶
東至會稽、¶
浮石，¶
南至豫章、¶
桂林，¶
北至飛狐、¶
陽原，¶
道路死人以溝量。¶
當此之時，¶
忠諫者謂之不祥，¶
而道仁義者謂之狂。¶
逮至高皇帝，¶
存亡繼絕，¶
舉天下之大義，¶
身自奮袂執銳，¶
以為百姓請命于室天。¶
當此之時，¶
天下雄儁豪英暴露于野澤，¶
前蒙矢石，¶
而後墮谿壑，¶
出百死而紿一生，¶
以爭天下之權，¶
奮武厲誠，¶
以決一旦之命。¶
當此之時，¶
豐衣博帶而道儒墨者，¶
以為不肖。¶
逮至暴亂已勝，¶
海內大定，¶
繼文之業，¶
立武之功，¶
履天子之籍，¶
造劉氏之冠，¶
揔鄒、¶
魯之儒墨，¶
通先聖之遺教，¶
戴天子之旗，¶
乘大路，¶
建九斿，¶
撞大鍾，¶
擊鳴鼓，¶
奏《咸池》，¶
揚干戚。¶
當此之時，¶
有立武者見疑。¶
一世之間，¶
而文武代為雌雄，¶
有時而用也。¶
今世之為武者則非文也，¶
為文者則非武也，¶
文武更相非，¶
而不知時世之用也。¶
此見隅曲之一指，¶
而不知八極之廣大也。¶
故東面而望，¶
不見西牆；¶
南面而視，¶
不覩北方；¶
唯無所嚮者，¶
為無所不通。
<pb:KR3j0010_tls_013-16a>¶

國之所以存者，¶
道德也；¶
家之所以亡者，¶
理塞也。¶
堯無百戶之郭，¶
舜無植錐之地，¶
以有天下。¶
禹無十人之眾，¶
湯無七里之分，¶
以王諸侯。¶
文王處岐周之間也，¶
地方不過百里，¶
而立為天子者，¶
有王道也。¶
夏桀、¶
殷紂之盛也，¶
人跡所至，¶
舟車所通，¶
莫不為郡縣，¶
然而身死人手，¶
為天下笑者，¶
有亡形也。¶
故聖人見化以觀其徵。¶
德有昌衰，¶
風先萌焉。¶
故得王道者，¶
雖小必大；¶
有亡形者，¶
雖成必敗。¶
夫夏之將亡，¶
太史令終古先奔於商，¶
三年而桀乃亡。¶
殷之將敗也，¶
太史令向藝先歸文王，¶
朞年而紂乃亡。¶
故聖人之見存亡之迹，¶
成敗之際也，¶
非乃鳴條之野，¶
甲子之日也。¶
今謂彊者勝則度地計眾，¶
富者利則量粟而稱金，¶
若此，¶
則萬乘之君無不霸王者，¶
而千乘之國無不破亡者矣。¶
存亡之迹，¶
若此其易知也，¶
愚夫憃婦皆能論之。¶
趙襄子以晉陽之城霸，¶
智伯以三晉之地擒；¶
湣王以大齊亡，¶
田單以即墨有功。¶
故國之亡也，¶
雖大不足恃；¶
道之行也，¶
雖小不可輕。¶
由此觀之，¶
存在得道而不在於大也，¶
亡在失道而不在於小也。¶
《詩》云：¶
「乃眷西顧，¶
此惟與宅。」¶
言去殷而遷于周也。¶
故亂國之君，¶
務廣其地而不務仁義，¶
務高其位而不務道德，¶
是釋其所以存，¶
而造其所以亡也。¶
故桀囚於焦門，¶
而不能自非其所行，¶
而悔不殺湯於夏臺；¶
紂拘於宣室，¶
而不反其過，¶
而悔其不誅文王於羑里。¶
二君處彊大之勢，¶
而脩仁義之道，¶
湯、武救罪之不給，¶
何謀之敢慮乎！¶
若上亂三光之明，¶
下失萬民之心，¶
誰微湯、¶
武，孰弗能奪也？¶
今不審其在己者，¶
而反備之于人，¶
天下非一湯、¶
武也，¶
殺一人，¶
則必有繼之者也。¶
且湯、¶
武之所以處小弱而能以王者，¶
以其有道也；¶
桀、紂之所以處彊大而終見奪者，¶
以其无道也。¶
今不行人之所以王，¶
而反益己之所以奪者，¶
是趨亡之道也。
<pb:KR3j0010_tls_013-17a>¶

武王剋殷，¶
欲築宮於五行之山。¶
周公曰：¶
「不可！¶
夫五行之山，¶
固塞險阻之地也。¶
使我德能覆之，¶
則天下納其貢職者迴也。¶
使我有暴亂之行，¶
則天下之伐我難矣。」¶
此所以三十六世而不奪也。¶
周公可謂能持滿矣。
<pb:KR3j0010_tls_013-18a>¶

昔者，¶
《周書》有言曰：¶
「上言者，¶
下用也；¶
下言者，¶
上用也。¶
上言者，¶
常也；¶
下言者，¶
權也。」¶
此存亡之術也。¶
唯聖人為能知權。¶
言而必信，¶
期而必當，¶
天下之高行也。¶
直躬其父攘羊而子證之，¶
尾生與婦人期而死之。¶
直而證父，¶
信而死女，¶
雖有直信，¶
孰能貴之！¶
夫三軍矯命，¶
過之大者也。¶
秦穆公興兵襲鄭，¶
過周而東。¶
鄭賈人弦高將西販牛，¶
道遇秦師於周、¶
鄭之閒，¶
乃矯鄭伯之命，¶
犒以十二牛，¶
賓秦師而卻之，¶
以存鄭國。¶
故事有所至，¶
信反為過，¶
誕反為功。¶
何謂失禮而有大功？¶
昔楚恭王與晉厲戰於陰陵，¶
呂錡射恭王，¶
中厥目而擒之，¶
潘尪、¶
養由基、¶
黃衰微、¶
公孫丙相與篡之。¶
恭王懼而失禮，¶
黃衰微舉足蹴其體，¶
恭王乃覺。¶
怒其失禮，¶
奮體而起，¶
四大夫載而行。¶
昔蒼吾繞娶妻而美，¶
以讓兄，¶
此所謂忠愛而不可行者也。¶
是故聖人論事之曲直，¶
與之屈伸偃仰，¶
無常儀表，¶
時屈時伸。¶
弱柔如蒲韋，¶
非攝奪也；¶
剛彊猛毅，¶
志厲青雲，¶
非夸矜也；¶
以乘時應變也。
<pb:KR3j0010_tls_013-19a>¶

夫君臣之接，¶
屈膝卑拜，¶
以相尊禮也；¶
至其迫於患也，¶
則舉足蹴其體，¶
天下莫能非也。¶
是故忠之所在，¶
禮不足以難之也。¶
孝子之事親，¶
和顏卑體，¶
奉帶運履；¶
至其溺也，¶
則捽其髮而拯，¶
非敢驕侮，¶
以救其死也。¶
故溺則捽父，¶
祝則名君，¶
勢不得不然也。¶
此權之所設也。¶
故孔子曰：¶
「可以共學矣，¶
而未可與適道也。¶
可與適道，¶
未可以立也。¶
可以立，¶
未可與權。」¶
權者、¶
聖人之所獨見也。¶
故忤而後合者，¶
謂之知權；¶
合而後舛者，¶
謂之不知權。¶
不知權者，¶
善反醜矣。¶
故禮者、¶
實之華而偽之文也，¶
方於卒迫窮遽之中也，¶
則无所用矣。¶
是故聖人以文交於世，¶
而以實從事於宜，¶
不結於一迹之塗，¶
凝滯而不化，¶
是故敗事少而成事多，¶
號令行于天下而莫之能非矣。
<pb:KR3j0010_tls_013-20a>¶

猩猩知往而不知來，¶
乾鵠知來而不知往，¶
此脩短之分也。¶
昔者萇弘、¶
周室之執數者也，¶
天地之氣，¶
日月之行，¶
風雨之變，¶
律曆之數，¶
无所不通，¶
然而不能自知，¶
鈹裂而死。¶
蘇秦、¶
匹夫徒步之人也，¶
靼蹻嬴蓋，¶
經營萬乘之主，¶
服諾諸侯，¶
然而不能自免於車裂之患。¶
徐偃王被服慈惠，¶
身行仁義，¶
陸地之朝者三十二國，¶
然而身死國亡，¶
子孫無類。¶
大夫種輔翼越王句踐，¶
而為之報怨雪恥，¶
禽夫差之身，¶
開地數千里，¶
然而身伏屬鏤而死。¶
此皆達於治亂之機，¶
而未知全性之具者。¶
故萇弘知天道而不知人事，¶
蘇秦知權謀而不知禍福，¶
徐偃王知仁義而不知時，¶
大夫種知忠而不知謀。
<pb:KR3j0010_tls_013-21a>¶

聖人則不然，¶
論世而為之事，¶
權事而為之謀，¶
是故舒之天下而不窕，¶
內之尋常而不塞。¶
使天下荒亂，¶
禮義絕，¶
綱紀廢，¶
彊弱相乘，¶
力征相攘，¶
臣主无差，¶
貴賤无序，¶
甲冑生蟣虱，¶
燕雀處帷幄，¶
而兵不休息，¶
而乃始服屬臾之貌、¶
恭儉之禮，¶
則必滅抑而不能興矣。¶
天下安寧，¶
政教和平，¶
百姓肅睦，¶
上下相親，¶
而乃始立氣矜，¶
奮勇力，¶
則必不免於有司之法矣。¶
是故聖人者，¶
能陰能陽，¶
能弱能彊，¶
隨時而動靜，¶
因資而立功，¶
物動而知其反，¶
事萌而察其變，¶
化則為之象，¶
運則為之應，¶
是以終身行而无所困。
<pb:KR3j0010_tls_013-22a>¶

故事有可行而不可言者，¶
有可言而不可行者，¶
有易為而難成者，¶
有難成而易敗者。¶
所謂可行而不可言者，¶
趨舍也；¶
可言而不可行者，¶
偽詐也；¶
易為而難成者，¶
事也；¶
難成而易敗者，¶
治也。¶
此四策者，¶
聖人之所獨見而留意也。¶
誳寸而伸尺，¶
聖人為之；¶
小枉而大直，¶
君子行之。¶
周公有殺弟之累，¶
齊桓有爭國之名，¶
然而周公以義補缺，¶
桓公以功滅醜，¶
而皆為賢。¶
今以人之小過揜其大美，¶
則天下无聖王賢相矣。¶
故目中有疵，¶
不害於視，¶
不可灼也；¶
喉中有病，¶
无害於息，¶
不可鑿也。¶
河上之丘冢，¶
不可勝數，¶
猶之為易也。¶
水激興波，¶
高下相臨，¶
差以尋常，¶
猶之為平也。¶
昔者曹子為魯將兵，¶
三戰不勝，¶
亡地千里。¶
使曹子計不顧後，¶
足不旋踵，¶
刎頸於陳中，¶
則終身為破軍擒將矣。¶
然而曹子不羞其敗，¶
恥死而无功。¶
柯之盟，¶
揄三尺之刃，¶
造桓公之胸，¶
三戰所亡，¶
一朝而反之，¶
勇聞于天下，¶
功立於魯國。¶
管仲輔公子糺而不能遂，¶
不可謂智；¶
遁逃奔走，¶
不死其難，¶
不可謂勇；¶
束縛桎梏，¶
不諱其恥，¶
不可謂貞。¶
當此三行者，¶
布衣弗友，¶
人君弗臣。¶
然而管仲免於束縛之中，¶
立齊國之政，¶
九合諸侯，¶
一匡天下。¶
使管仲出死捐軀，¶
不顧後圖，¶
豈有此霸功哉！
<pb:KR3j0010_tls_013-23a>¶

今人君之論其臣也，¶
不計其大功，¶
揔其略行，¶
而求其小善，¶
則失賢之數也。¶
故人有厚德，¶
無閒其小節；¶
而有大譽，¶
无疵其小故。¶
夫牛蹏之涔不能生鱣鮪，¶
而蜂房不容鵠卵，¶
小形不足以包大體也。¶
夫人之情，¶
莫不有所短。¶
誠其大略是也，¶
雖有小過，¶
不足以為累。¶
若其大略非也，¶
雖有閭里之行，¶
未足大舉。¶
夫顏啄聚、¶
梁父之大盜也，¶
而為齊忠臣。¶
段干木、¶
晉國之大駔也，¶
而為文侯師。¶
孟卯妻其嫂，¶
有五子焉，¶
然而相魏，¶
寧其危，¶
解其患。¶
景陽淫酒，¶
被髮而御於婦人，¶
然而威服諸侯。¶
此四人者，¶
皆有所短，¶
然而功名不滅者，¶
其略得也。¶
季哀、¶
陳仲子立節抗行，¶
不入洿君之朝，¶
不食亂世之食，¶
遂餓而死。¶
不能存亡接絕者何？¶
小節伸而大略屈。¶
故小謹者无成功，¶
訾行者不容於眾，¶
體大者節䟽，¶
蹠距者舉遠。
<pb:KR3j0010_tls_013-24a>¶

自古及今，¶
五帝三王，¶
未有能全其行者也。¶
故《易》曰：¶
「小過亨，¶
利貞。」¶
言人莫不有過，¶
而不欲其大也。
<pb:KR3j0010_tls_013-25a>¶

夫堯、¶
舜、湯、¶
武，世主之隆也；¶
齊桓、¶
晉文，¶
五霸之豪英也。¶
然堯有不慈之名，¶
舜有卑父之謗，¶
湯、武有放弒之事，¶
伍伯有暴亂之謀。¶
是故君子不責備於一人，¶
方正而不以割，¶
廉直而不以切，¶
博通而不以訾，¶
文武而不以責。¶
求於人則任以人力，¶
自脩則以道德。¶
責人以人力，¶
易償也；¶
自脩以道德，¶
難為也。¶
難為則行高矣，¶
易償則求贍矣。¶
夫夏后氏之璜不能无考，¶
明月之珠不能无纇，¶
然而天下寶之者，¶
何也？¶
其小惡不足以妨大美也。¶
今志人之所短，¶
而忘人之所脩，¶
而求得賢乎天下，¶
則難矣。
<pb:KR3j0010_tls_013-26a>¶

夫百里奚之飯牛，¶
伊尹之負鼎，¶
太公之鼓刀，¶
甯戚之商歌，¶
其美有存焉者矣。¶
眾人見其位之卑賤，¶
事之洿辱，¶
而不知其大略，¶
以為不肖。¶
及其為天子三公，¶
而立為諸侯賢相，¶
乃始信於異眾也。¶
夫發于鼎俎之閒，¶
出于屠酤之肆，¶
解于累紲之中，¶
興于牛頷之下，¶
洗之以湯沐，¶
祓之以爟火，¶
立之于本朝之上，¶
倚之于三公之位，¶
內不慚於國家，¶
外不愧於諸侯，¶
符勢有以內合。¶
故未有功而知其賢者，¶
唯堯之知舜也；¶
功成事立而知其賢者，¶
市人之知舜也。¶
為是釋度數而求之於朝肆草莽之中，¶
其失人也必多矣。¶
何則？¶
能效其求，¶
而不知其所以取人也。
<pb:KR3j0010_tls_013-27a>¶

夫物之相類者，¶
世主之所亂惑也；¶
嫌疑肖象者，¶
眾人之所眩耀也。¶
故狠者類知而非知也，¶
愚者類仁而非仁也，¶
戇者類勇而非勇也。¶
使人之相去也，¶
若玉之與石，¶
葵之與莧，¶
則論人易矣。¶
夫亂人者，¶
若芎藭之與槀本也，¶
虵床之與麋蕪也，。¶
故劍工或劍之似莫邪者，¶
唯歐冶能名其種；¶
玉工眩玉之似碧盧者，¶
唯猗頓不失其情；¶
闇主亂于姦臣小人之疑君子者，¶
唯聖人能見微以知明。¶
故虵舉首尺，¶
而脩短可知也；¶
象見其牙，¶
而大小可論也。¶
薛燭庸子見若狐甲於劍而利鈍識矣；¶
臾兒、¶
易牙，¶
淄、澠之水合者，¶
嘗一哈水如甘苦知矣。¶
故聖人之論賢也，¶
見其一行而賢不肖分也。¶
孔子辭廩丘，¶
終不盜刀鉤；¶
許由讓天子，¶
終不利封侯。¶
故未嘗灼而不敢握火者，¶
見其有所燒也；¶
未嘗傷而不敢握刀者，¶
見其有所害也。¶
由此觀之，¶
見者可以論未發也，¶
而觀小節足以知大體矣。¶
故論人之道，¶
貴則觀其所舉，¶
富則觀其所施，¶
窮則觀其所不受，¶
賤則觀其所不為，¶
貧則觀其所不取。¶
視其更難，¶
以知其勇；¶
動以喜樂，¶
以觀其守；¶
委以貨財，¶
以論其仁；¶
振以恐懼，¶
以知其節；¶
則人情備矣。
<pb:KR3j0010_tls_013-28a>¶

古之善賞者，¶
費少而勸眾；¶
善罰者，¶
刑省而姦禁；¶
善予者，¶
用約而為德；¶
善取者，¶
入多而无怨。¶
趙襄子圍於晉陽，¶
罷圍而賞有功者五人，¶
高赫為賞首。¶
左右曰：¶
「晉陽之難，¶
赫无大功，¶
今為賞首，¶
何也？」¶
襄子曰：¶
「晉陽之圍，¶
寡人社稷危，¶
國家殆，¶
群臣无不有驕侮之心，¶
唯赫不失君臣之禮。」¶
故賞一人，¶
而天下之為臣者，¶
莫不終忠於其君。¶
此賞少而勸眾者也。¶
齊威王設大鼎於庭中，¶
而數无鹽令曰：¶
「子之譽，¶
日聞吾耳。¶
察子之事，¶
田野蕪，¶
倉廩虛，¶
囹圄實。¶
子以姦事我者也。」¶
乃烹之。¶
齊以此三十二歲道路不拾遺。¶
此刑省而姦禁者也。¶
秦穆公出遊而車敗，¶
右服失，¶
野人得之。¶
穆公追而及之岐山之陽，¶
見野人方屠而食之。¶
穆公曰：¶
「夫食駿馬之肉，¶
而不還飲酒者，¶
傷人。¶
吾恐其傷汝等。」¶
徧飲而去之。¶
處一年，¶
與晉惠公為韓之戰，¶
晉師圍穆公之車，¶
梁由靡扣穆公之驂，¶
將獲之。¶
食馬肉者三百餘人，¶
皆出死為穆公戰於車下，¶
遂克晉，¶
反虜惠公以歸。¶
此用約而為得者也。¶
齊桓公將欲征伐，¶
甲兵不足，¶
令有重罪者出犀甲一戟，¶
有輕罪者贖以金分，¶
訟而不勝者出一束箭。¶
百姓皆說，¶
乃矯箭為矢，¶
鑄金而為刃，¶
以伐不義而征无道，¶
遂霸天下。¶
此入多而无怨者也。¶
故聖人因民之所喜而勸善，¶
因民之所惡以禁姦，¶
故賞一人而天下譽之，¶
罰一人而天下畏之。¶
故至賞不費，¶
至刑不濫。¶
孔子誅少正卯而魯國之邪塞，¶
子產誅鄧析而鄭國之姦禁，¶
以近論遠，¶
以小知大也。¶
故聖人守約而治廣者，¶
此之謂也。
<pb:KR3j0010_tls_013-29a>¶

天下莫易於為善，¶
而莫難於為不善。¶
所謂為善者，¶
靜而无為也；¶
所謂為不善者，¶
躁而多欲也。¶
適情辭餘，¶
无所誘或，¶
循性保真，¶
无變於己，¶
故曰為善易也。¶
越城郭，¶
踰險塞，¶
姦符節，¶
盜管璽，¶
篡弒矯誣，¶
非人之性也，¶
故曰為不善難也。¶
今人之所以犯囹圄之罪，¶
而陷於刑戮之患者，¶
由嗜慾无厭，¶
不循度量之故也。¶
何以知其然？¶
天下縣官法曰：¶
「發墓者誅，¶
竊盜者刑。」¶
此執政之所司也。¶
夫法令罔其姦邪，¶
勒率隨其蹤跡，¶
无愚夫憃婦，¶
皆知為姦之无脫也，¶
犯禁之不得免也。¶
然而不材子不勝其欲，¶
蒙死亡之罪，¶
而被刑戮之羞。¶
立秋之後，¶
司寇之徒繼踵於門，¶
而死市之人血流於路。¶
何則？¶
惑於財利之得，¶
而蔽於死亡之患也。¶
今夫陳卒設兵，¶
兩軍相當，¶
將施令曰：¶
「斬首者拜爵，¶
而屈撓者要斬。」¶
然而隊伯之卒皆不能前遂斬首之功，¶
而後被要斬之罪，¶
是去恐死而就必死也。¶
故利害之反，¶
禍福之接，¶
不可不審也。
<pb:KR3j0010_tls_013-30a>¶

事或欲之，¶
適足以失之；¶
或避之，¶
適足以就之。¶
楚人有乘船而遇大風者，¶
波至而恐，¶
自投於水。¶
非不貪生而畏死也，¶
或於恐死而反忘生也。¶
故人之嗜慾，¶
亦猶此也。¶
齊人有盜金者，¶
當市繁之時，¶
至掇而走。¶
勒問其故曰：¶
「而盜金於市中，¶
何也？」¶
對曰：¶
「吾不見人，¶
徒見金耳！」¶
志所欲，¶
則忘其為矣。¶
是故聖人審動靜之變，¶
而適受與之度，¶
理好憎之情，¶
而和喜怒之節。¶
夫動靜得，¶
則患弗遇也；¶
受與適，¶
則罪弗累也；¶
好憎理，¶
則憂弗近也；¶
喜怒節，¶
則怨弗犯也。¶
故達道之人，¶
不苟得，¶
不攘福；¶
其有弗棄，¶
非其有弗索，¶
常滿而不溢，¶
恒虛而易足。
<pb:KR3j0010_tls_013-31a>¶

今夫霤水足以溢壺榼，¶
而江、¶
河不能實漏卮，¶
故人心猶是也。¶
自當以道術度量，¶
食充虛，¶
衣禦寒，¶
則足以養七尺之形矣。¶
若无道術度量而以自儉約，¶
則萬乘之勢不足以為尊，¶
天下之富不足以為樂矣。¶
孫叔敖三去令尹而无憂色，¶
爵祿不能累也；¶
荊佽非兩蛟夾繞其船而志不動，¶
怪物不能驚也。¶
聖人心平志易，¶
精神內守，¶
物莫足以惑之。
<pb:KR3j0010_tls_013-32a>¶

夫醉者，¶
俛入城門，¶
以為七尺之閨也；¶
超江、¶
淮，以為尋常之溝也；¶
酒濁其神也。¶
怯者，¶
夜見立表，¶
以為鬼也；¶
見寢石，¶
以為虎也；¶
懼揜其氣也。¶
又況乎天地之怪物乎！¶
夫雌雄相接，¶
陰陽相薄，¶
羽者為雛𪆪，¶
毛者為駒犢，¶
柔者為皮肉，¶
堅者為齒角，¶
人弗怪也；¶
水生蠬蜄，¶
山生金玉，¶
人弗怪也；¶
老槐生火，¶
久血為燐，¶
人弗怪也。¶
山出梟陽，¶
水生罔象，¶
木生畢方，¶
井生墳羊，¶
人怪之，¶
聞見鮮而識物淺也。¶
天下之怪物，¶
聖人之所獨見；¶
利害之反覆，¶
知者之所獨明達也。
<pb:KR3j0010_tls_013-33a>¶

同異嫌疑者，¶
世俗之所眩惑也。¶
夫見不可布於海內，¶
聞不可明於百姓，¶
是故因鬼神禨祥而為之立禁，¶
揔形推類而為之變象。¶
何以知其然也？¶
世俗言曰：¶
「饗大高者而彘為上牲，¶
葬死人者裘不可以藏，¶
相戲以刃者太祖軵其肘，¶
枕戶橉而臥者鬼神蹠其首。」¶
此皆不著於法令，¶
而聖人之所不口傳也。¶
夫饗大高而彘為上牲者，¶
非彘能賢於野獸麋鹿也，¶
而神明獨饗之，¶
何也？¶
以為彘者，¶
家人所常畜而易得之物也，¶
故因其便以尊之。¶
葬死人裘不可以藏者，¶
非能具綈綿曼帛溫煖於身也，¶
世以為裘者，¶
難得貴賈之物也，¶
而可傳於後世，¶
无益於死者，¶
而足以養生，¶
故因其資以讋之。¶
相戲以刃太祖軵其肘者，¶
夫以刃相戲，¶
必為過失，¶
過失相傷，¶
其患必大，¶
无涉血之仇爭忿鬭，¶
而以小事自內於刑戮，¶
愚者所不知忌也，¶
故因太祖以累其心。¶
枕戶橉而臥，¶
鬼神蹠其首者，¶
使鬼神能玄化，¶
則不待戶牖而行，¶
若循虛而出入，¶
則亦无能履也，¶
夫戶牖者、¶
風氣之所從往來，¶
而風氣者、¶
陰陽粗觕者也，¶
離者必病，¶
故託鬼神以申誡之也。¶
凡此之屬，¶
皆不可勝著於書策竹帛而藏於宮府者也，¶
故以禨祥明之。¶
為愚者之不知其害，¶
乃借鬼神之威以聲其教，¶
所由來者遠矣。¶
而愚者以為禨祥，¶
而狠者以為非，¶
唯有道者能通其志。
<pb:KR3j0010_tls_013-34a>¶

今世之祭井竈、¶
門戶、¶
箕帚、¶
臼杵者，¶
非以其神為能饗之也，¶
恃賴其德，¶
煩苦之无已也。¶
是故以時見其德，¶
所以不忘其功也。¶
觸石而出，¶
膚寸而合，¶
不崇朝而徧雨天下者，¶
唯太山；¶
赤地三年而不絕流，¶
澤及百里而潤草木者，¶
唯江、¶
河也；¶
是以天子祑而祭之。¶
故馬免人於難者，¶
其死也葬之，¶
以帷為衾；¶
牛有德於人者，¶
其死也葬之，¶
以大車之箱為薦。¶
牛馬有功，¶
猶不可忘，¶
又況人乎！¶
此聖人所以重仁襲恩。¶
故炎帝作火，¶
死而為竈；¶
禹勞力天下，¶
死而為社；¶
周棄作稼穡，¶
死而為稷；¶
羿除天下之害，¶
死而為宗布。¶
此鬼神之所以立。
<pb:KR3j0010_tls_013-35a>¶

北楚有任俠者，¶
其子孫數諫而止之，¶
不聽也。¶
縣有賊，¶
大搜其廬，¶
事果發覺，¶
夜驚而走，¶
追，道及之，¶
其所施德者皆為之戰，¶
得免而遂反；¶
語其子曰：¶
「汝數止吾為俠。¶
今有難，¶
果賴而免身。¶
而諫我，¶
不可用也。」¶
知所以免於難，¶
而不知所以无難，¶
論事如此，¶
豈不或哉！
<pb:KR3j0010_tls_013-36a>¶

宋人有嫁子者，¶
告其子曰：¶
「嫁未必成也。¶
有如出，¶
不可不私藏。¶
私藏而富，¶
其於以復嫁易。」¶
其子聽父之計，¶
竊而藏之。¶
君公知其盜也，¶
逐而去之。¶
其父不自非也，¶
而反得其計。¶
知為出藏財，¶
而不知藏財所以出也，¶
為論如此，¶
豈不勃哉！
<pb:KR3j0010_tls_013-37a>¶

今夫僦載者，¶
救一車之任，¶
極一牛之力，¶
為軸之折也，¶
有加轅軸其上以為造，¶
不知軸轅之趣軸折也。
<pb:KR3j0010_tls_013-38a>¶

楚王佩玦而逐兔，¶
為走而破其玦也，¶
因珮兩玦以為之豫，¶
兩玦相觸，¶
破乃逾疾。¶
亂國之治，¶
有似於此。
<pb:KR3j0010_tls_013-39a>¶

夫鴟目大而眎不若鼠，¶
蚈足眾而走不若虵，¶
物固有大不若小，¶
眾不若少者。¶
及至夫彊之弱，¶
弱之彊，¶
危之安，¶
存之亡也，¶
非聖人，¶
孰能觀之！¶
大小尊卑，¶
未足以論也，¶
唯道之在者為貴。¶
何以明之？¶
天子處於郊亭，¶
則九卿趨，¶
大夫走，¶
坐者伏，¶
倚者齊。¶
當此之時，¶
明堂太廟，¶
懸冠解劍，¶
緩帶而寢。¶
非郊亭大而廟堂狹小也，¶
至尊居之也。¶
天道之貴也，¶
非特天子之為尊也，¶
所在而眾仰之。¶
夫蟄蟲鵲巢，¶
皆嚮天一者，¶
至和在焉爾。¶
帝者誠能包稟道，¶
合至和，¶
則禽獸草木莫不被其澤矣，¶
而況兆民乎！

